---
layout: post
title: "Humpty Dumpty'nin Dil Felsefesi"
date: 2020-08-23
categories: felsefe dil
tag: anlam
---

Lewis Carroll'un "Aynanın İçinde"[^1] adlı eserinin 6. bölümünde Alice, Humpty Dumpty ile tanışır. Alice onu gördüğü gibi tanır çünkü daha önce Humpty Dumpty'yi annesinin ona anlattığı tekerlemeden hatırlamıştır. Humpty ilk başta asabi gibi görünse de daha sonrasında diller ve isimler hakkında ilginç fikirleri olduğu ortaya çıkar.

## Bir ismin illaki bir anlamı mı olması gerekir?

Humpty, Alice'e onun adını sormakla başlar. (Humpty Dumpty Türkçeye Yumurta Kafa olarak çevrilmiştir.)
> -- "Adım Alice, ama…"
>
> -- "Ne aptal bir isim!" diye lafa karıştı Humpty Dumpty sabırsızca. "Anlamı ne?"
>
> -- "Bir ismin illaki anlamı mı olması gerekir?" diye sordu Alice kuşkulu gözlerle.
>
> -- "Tabii ki," dedi Humpty Dumpty kısa bir kahkaha attıktan sonra: "Benim ismim vücudumun şeklini ifade ediyor. Aslında çok güzel bir vücudum var, hakikaten. Ama senin ismin hangi şekli anlatsa olur."

-- Aynanın İçinde, Lewis Carroll

"Aynanın İçinde" dünyası, en azından Humpty Dumpty tarafından tanımlandığı gibi, Alice’in günlük dünyasının (bizim günlük dünyamızın da) tam tersidir. Günlük dünyamızda isimlerin genelinin az çok bir anlamı var veya yoktur: "Alice", "Berat", "Christiano", "Ahmet" gibi isimlerin genellikle bir kişiyi belirtmekten başka bir anlamları yoktur. Fakat elbette çağrışımları olabilir. Mesela bu yüzden isim olarak David (Antik İsrail'in kahramanı ve kralı), Judas'a (İsa'ya ihanet eden insan) göre daha fazla insanda vardır çünkü kötü bir çağrışımı olan isimleri insanlar isim olarak almak veya çocuklarına koymak istemezler. Ve bazen de kişi hakkındaki bazı özellikleri (kesin olmasa da) isminden dolayı anlayabiliriz, mesela: cinsiyetlerini (Sıla, Ayşe), dinlerini (Muhammet, Davut) ya da ırklarını kesin olmayarak bile olsa anlayabiliriz. Ancak isimler genellikle taşıyıcıları hakkında bize çok az şey anlatır. Mesela birisinin adı "Bilge" ise o kişinin bilge birisi olduğu anlamına gelmez.

Çoğu özel adın cinsiyetlendirilmiş olmasının yanı sıra, ebeveynler genellikle bir erkeğe "Ayşe" veya bir kıza "Berat" demezler. Öte yandan, bazı isimlerin genel kuralları da vardır, mesela "Ağaç" kelimesi bir yumurtaya konulamaz ve "Yumurta" kelimesi bir ağaç anlamına gelemez. Bunun nedeni, özel isimlerden farklı olarak, bu kelimelerin belirli bir anlamı olmasıdır. Fakat Humpty Dumpty'nin dünyasında işler tam tersidir. Özel isimlerin bir anlamı olmalı, ancak daha sonra Alice'e söylediği gibi herhangi bir sıradan kelime, ne anlama gelmek isterse onu ifade eder -- yani, insanlara isim yapıştırdığımız gibi isimleri nesnelere de yapıştırabilir.

## Humpty Dumpty ile Dil Oyunları Oynamak

Humpty, bilmecelerden çok zevk alır. Ve diğer birçok Lewis Carroll karakteri gibi, kelimelerin geleneksel olarak anlaşılma biçimleriyle gerçek anlamları arasındaki farktan yararlanmayı da seviyor. Birkaç örnek:
> -- "Neden burada tek başına oturuyorsun?" diye sordu Alice...
>
> -- "Neden mi? Çünkü yanımda kimse yok da ondan!" derken ağladı Humpty Dumpty. "Bu basit sorunun cevabını bilemeyeceğimi mi sandın?"

-- Aynanın İçinde, Lewis Carroll

Buradaki şaka "Neden?" sorusunun belirsizliğinden kaynaklanıyor. Alice, aslında "Burada tek başına oturmana neden olan şeyler nelerdir?" diye soruyor. Sorduğu soru normalde bu şekilde anlaşılmalı. Bu soruya olası cevaplar, Humpty'nin insanları sevmemesi veya arkadaşları ve komşularının bir günlüğüne gitmiş olması olabilir. Ama soruyu farklı bir anlamda ele alıyor ve şöyle bir soru soruyor: Hangi koşullar altında senin (veya herhangi birinin) yalnız olduğunu söyleyebiliriz? Yanıtı, "tek başına" kelimesinin tanımından başka hiçbir şeye dayanmadığından bu onu komik kılıyor.

Bu ikinci örneğin bir açıklamaya ihtiyacı olduğunu düşünmüyorum:
> -- "İşte sana bir soru. Kaç yaşında olduğunu söylemiştin?"
>
> -- Alice kısa bir hesaplama yaptıktan sonra "Yedi buçuk yaşındayım" dedi.
>
> -- Zafer kazanmış bir şekilde cevap verir Humpty: "Yanlış cevap! Öyle bir şey söylediğini hatırlamıyorum, yanlış!"
>
> -- "'Kaç yaşındasın' demek istediğini sanıyordum." dedi Alice.
>
> -- "Öyle demek istesem öyle söylerdim!" diye cevap verdi Humpty Dumpty.

-- Aynanın İçinde, Lewis Carroll
 
## Kelimeler Nasıl Anlam Kazanır?

Alice ile Humpty Dumpty arasındaki bu tartışma, dil filozofları tarafından defalarca dile getirilmiştir:
> -- "...Ve buna göre üç yüz altmış dört gün boyunca doğmama hediyesi alabilirsin—"
>
> -- "Doğru ya," dedi Alice.
>
> -- "Doğum günü hediyeni ise sadece bir gün. İşte evlere şenlik!"
>
> -- "'Evlere şenlik' derken ne demek istediğinizi anlayamadım." dedi Alice
>
> -- Yumurta Kafa karşısındaki küçük gören bir ifadeyle gülümsedi.
> "Tabii ben söylemezsem nereden bileceksin. Yani, 'seni mat ettim!'"
>
> -- "Ama ikisi aynı anlama gelmez ki," diye itiraz etti Alice
>
> -- "Ben bir kelime kullandığımda," dedi Yumurta Kafa sanki aşağılayıcı bir ses tonuyla, "ben ne anlam ifade etmesini istiyorsan, o anlam ifade eder -- ne bir eksik ne bir fazla."
>
> -- "Peki," dedi Alice, "siz istediniz diye kelimeler çok farklı anlamlara da gelebilir mi?"
>
> -- "Tüm mesele," dedi Yumurta Kafa, "Kontrolün kimin elinde olacağı, bu kadar basit."

-- Aynanın İçinde, Lewis Carroll

Ludwig Wittgenstein, 1953'te yayınladığı Felsefi Soruşturmalar[^2] adlı kitabında, "özel dil" fikrine karşı çıkıyor. Dilin esasen sosyal olduğunu ve kelimelerin anlamlarını dil kullanıcıları tarafından kullanılma biçiminden aldığını ileri sürüyor. Eğer haklıysa -- çoğu filozof haklı olduğunu düşünüyor --, Humpty'nin kelimelerin ne anlama geldiğine kendisi karar verebileceğini iddia etmesi yanlıştır. Tabii ki, küçük bir grup insan, hatta sadece iki kişi bile kelimelere yeni anlamlar verebilirler. Örneğin, iki çocuk aralarında, "koyun"un "dondurma" ve "balık"ın "para" anlamına geldiği bir kod icat edebilir. Ancak bu durumda, birisinin bu kelimerden birini yanlış kullanması ve kodu bilen kişinin hataya işaret etmesi hala mümkündür. Ancak kelimelerin ne anlama geldiğine bir kişi tek başına karar verirse, yanlış kullanımları belirlemek imkansız hale gelir. Kelimelerin anlamı kullanıcının istediği anlamı kastediyorsa, Humpty'nin durumu budur.
 
Yani Alice’in Humpty’nin kelimelerin ne anlama geldiğine kendisi için karar verme yeteneği hakkındaki şüpheciliği sağlam temellere dayanmaktadır. Ancak Humpty’nin yanıtı ilginç. İşin *"Kimin kontrolünde olacağı"*nda bittiğini söylüyor. Söylediği muhtemelen şu anlama geliyor: Dilimize hakim miyiz, yoksa dil mi bize hakim? Bu derin ve karmaşık bir sorudur. Bir yandan dil insan icadıdır, onu ortalıkta, hazır halde bulamadık. Diğer bir yandan her birimiz dilsel bir dünyada hoşumuza gitsin ya da gitmesin, bize temel ve kavramsal alışkanlıklarımızı sağlayan ve dünyayı algılama şeklimizi şekillendiren dilsel bir toplulukta doğarız. Dil, kesinlikle amaçlarımız için kullandığımız bir araçtır; ama aynı zamanda, içinde yaşadığımız bir ev gibi tanıdık bir metafor kullanmaktır.

[^1]: Through the Looking-Glass.
[^2]: Philosophische Untersuchungen.