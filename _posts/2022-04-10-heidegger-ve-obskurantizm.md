---
layout: post
title: "Heidegger ve Obskürantizm"
date: 2022-04-10
category: felsefe
tags: heidegger obskürantizm
---

Heidegger'in eserleri ve eserlerinde kullandığı dil sıklıkla aşılamaz, anlaşılmaz ve muğlak olmakla suçlanmış, hatta Heidegger doğrudan salt bu sebepler dolayısıyla bazı düşünce kanatlarınca reddedilmiştir. Belki de Heidegger'in üslubundan kaynaklı eleştirilerin en popüleri Bertrand Russell'a aittir:

> "Martin Heidegger'in felsefesi fazlasıyla muğlak ve terminolojisi oldukça eksantrik. Burada dilin kayışının koptuğundan şüphelenmemek elde değil"[^1]

Russell'ın buradaki eleştirisi Heidegger ile aşinalığı olan her okuyucuya doğru gözükecektir, gerçekten de Varlık ve Zaman[^2]'da içinden bir paragraf okumaya kalktığınızda kendinizi kötü çevrilmiş bir şiirin  ya da alaycı bir bulmacanın içinde hissedeceğiniz bölümler vardır. Yine de, Heidegger'in anlatımının ilk bakışta göz korkutucu ve sıra dışı gözükmesi onun düşüncesinin muğlak, çözülmez ve en önemlisi anlaşılmaz olduğu manasına mı gelir?

Öncelikle Heidegger'in kendi eserlerine olan yaklaşımını ve Heidegger uzmanlarının bu eserler hakkındaki görüşlerini hesaba katmakta yarar var. Heidegger üzerine yazılmış bütün çalışmaları burada listeleyemeyeceğimiz için genel görüşlerin hızlıca bir özetini vermek yararlı olur: Heidegger'in kendisi ile başlayarak.

Heidegger'in eserlerini yazarken anlatım ve üslup bakımından başlıca kaygılarından biri felsefesinin, kendisinden önce gelen Alman düşünürlerinin düştüğü hatadan uzak durup, bir mistisizm perdesi arkasına gömülüp gizem felsefesi haline gelmemesiydi. Eserlerinde iddialarını ve kuramlarını anlaşılma ve okunma gayesi ile yazma çabası onun için önem arz ediyordu. Burada aklımızda tutmamız gereken (Heidegger'in de eserlerini yazmaya girişmeden önce aklında bulunan) bir ayrım felsefenin belirsizliği ile dilin belirsizliği arasındaki ayrım olmalıdır. Heidegger için kendisinden önce gelen Alman düşünürlerinin obskürantizm ile suçlanıyor olmasındaki asıl sebep dillerinin anlaşılmaz ve çetrefilli olmasından öte düşüncelerinin niteliksel olarak anlaşılmaz oluşu idi. Onların düşüncesinde belirsizliğe varan, sonuca ulaşmayan ve yoruma kapalı olan dilin kendisi değil düşüncenin yapısı idi. Gösterenin anlaşılmazlığı değil gösterilenin anlaşılmazlığı idi söz konusu olan.

Heidegger'in dilini ve felsefesini sunuşunu anlamamız için bu çıkış noktası önemlidir, onun düşüncesinde gösterilenin açıkça anlaşılır olması felsefenin muğlaklığa düşmemesi için en önemli koşuldur. Heidegger'in eserlerini açık ve anlaşılır kılmak isterken hedefi düşüncenin kendisinin erişilebilir olması idi. Bunu sağlayıp sağlayamadığı ise ona karşı eleştirilerin geçerliliğini belirleyecek dolambaçlı bir sorudur. Heidegger düşüncesi şüphesiz ki herkes tarafından kolayca anlaşılmaya müsait değil, eserlerin başında geçirilecek uzun saatler, klasik felsefede ve fenomenolojide hatrı sayılır bir arkaplan ve işin derinine inmek istiyorsanız usta seviyede bir Almanca bilgisi şart. Yine de, eserlerinin okunmasınının zor olması onun dilinin muğlak, daha da kötüsü, düşüncesinin anlaşılmaz olduğu anlamına mı gelir?

Heidegger felsefesinin anlaşılmaz olduğu iddiası eserlerinin sunduğu bir takım bariyerlerin aşılabildiği düşünüldüğünde kesinlikle doğru bir iddia değildir. Heidegger'in zaman ve insan varoluşu üzerine olan düşünceleri kendisinden sonra gelen yorumcular tarafından fazlasıyla tutarlı bir şekilde aktarılmış ve düşüncesinin ana hatları yine pek şüpheye yer bırakmadan çizilmiştir. Heidegger felsefesinin ne anlama geldiği üzerindeki tartışmalar ya onun müphemliğinden[^3] ya da geç dönem Heidegger düşüncesinin erken dönemdeki fikirlere referans vermeden onlar ile çelişen iddialar ortaya atmasından kaynaklanır. Yine de bu anlaşmazlıklar (felsefe tarihindeki her önemli düşünür üzerinde gerçekleşen) Heidegger'in eserlerinde düşüncesinin sistematik, aralarındaki ilişkinin takip edilebildiği, gerekçelendirmelerin gizemli anlatımlara başvurulmadan gerçekleştirildiği bir biçimde sunulduğu iddiasına zarar vermez. Bu iddianın (Heidegger'in eserlerinde düşüncesinin yapısal olarak erişilebilir biçimde sunulduğu iddiası) aslında eserlerin basit fakat sık sık gözden kaçan bir unsuruna dayanmaktadır: eserlerinde Heidegger her daim neyin sorgulanmakta olduğunu ve sorgulama yönteminin nasıl gerçekleşeceğini okuyucuya açık eder. Varlık Ve Zaman dahil olmak üzere bütün eserlerinde sorulan sorunun ne olduğu ve bu sorunun cevabının nasıl aranacağının okuyucuya açık edilmesi onun eserlerinin kendi içinde sıkıca kenetlenmiş ve takip edilmesi kolay metinler olmalarını sağlar. O zaman sırada şu soru vardır: Heidegger düşüncesi eserlerinde muğlaklığa kaçılmadan erişilebilir bir unsur olarak bulunuyorsa ona erişmeyi ve anlamayı bu denli zor kılan bariyerler nelerdir?

Bu soruda ortaya çıkan iki önemli zorluk vardır Heidegger'i okuyacak herkes için: eserlerinde bulunan terminoloji ve dilinin özgünlüğü. Heidegger'i okumanın bu kadar zaman alması ve eserlerinin arkasında gerçekten anlaşılabilecek bir şey yokmuş gibi gözükmesinin sebepleri genellikle bu ikisidir. Heidegger'in eserlerinde neden bunlara yer verdiğini anlamak için bu iki soru da kendi içlerinde değerlendirilmeyi hak ediyorlar.

Öncelikle ortaya çıkan ilk ve daha güç sorun Heidegger'in şiirselliğe kaçan ağır üslubudur. Bunu incelerken aklımızda tutmamız gereken şey Heidegger için dilin basitce bilginin enstrümanı olmadığıdır, Heidegger için dilin insan varlığı ile ilişkisi bundan çok daha özeldir ve eserlerinde kullandığı dil salt bir bilgi aktarım aracı olmaması bakımından doğrudan onun dil anlayışı ile ilişkilidir. Heidegger Dil'i eserlerinde ondan beklenen şekilde değil onu anladığı şekilde kullanmıştır, bu yüzden Heidegger için dilin ne ifade ettiğini anlamak elimizdeki soruya ilişkinlik bakımından elzemdir. Onun  için dil günlük hayatta bir ifade ve anlaşılma aracıdır, bireylerin gündelik yaşantılarına dair genel kavrayışlarını sağlayan bir olgudur. Fakat dilin tek kullanımı gündelik hayattaki bu "sıradan" olarak nitelendirdiği kullanım ile sınırlı değildir, bu kullanım onu sadece işlerimizi yapmak için bize yardımcı olan bir araç olarak ele alır ve kurduğu/üzerinden ilerlediği bütün bağlantılar yüzeysel olanlardır.

Dilin başka bir kullanımı daha vardır, bu kullanım onu yüzeysel olanın alanından çıkaran başka bağlantılara değinmesini sağlar, Heidegger için bu "daha derin" bağlantılar dilin daha önemli gerçeklikleri, daha derin ve karmaşık gerçeklikleri ifşa etmesine izin verir. İşte dilin daha derin bağlantıların ve anlamların üzerinden ilerlediği haline Heidegger "şiirsel" dil diyecektir.

Dilin iki türü arasındaki bu ayrım Heidegger eserlerinin yazarlığında kullanılan dilin yapısını anlamamızı sağlar. Yüzeysel olanı anlatmak için kullanılan gündelik dil yerleşmiş anlamlar ve çağrışımlarla doludur, yeniliğe ve esnekliğe kapalıdır. Onun üzerinden ancak hepimizin aşina olduğu bağlantılar ve anlamlar üzerine konuşulabilir, yenilerini yaratmak ve biçimlendirmek imkansızdır. Şiirsel dil ise tam aksine yabancı anlamlar ve ifadeler üzerinden ortaya çıkar, dilde yeni bağlantılar üzerinden konuşmaya izin veren şiirsel dil sayesinde gündelik hayatın genelliklerinden uzaklaşmış bir söylem biçimi ile daha derin bağlantılardan söz edilebilir. Eğer Heidegger'in yaklaşımının bu olduğunu göz önünde bulundurursak onun batı düşüncesinin tarihindeki bütün genelliklerden ve çağrışımlardan uzaklaştırmak istediği yeni anlamlar keşfedebileceği ve bir yandan da gündelik hayatın tek tipliği ve sıradanlığı içinde kaybolmayacak bir eser yazmaya çalışırken şiirsel dili tercih etmesi doğal gözükmez mi?

Buna karşın olarak Heidegger'in şiirsel dilinin onun eserlerini anlamayı güçleştirdiği ve fikirlerini muğlaklaştırdığı eleştirisi gelebilir elbette. Ona da cevabımız şunu hatırlatmak olacaktır: şiirsel dil Heidegger düşüncesinin kendini ifşa ettiği bir bir sunum biçimidir, dil felsefenin bir taşıyıcısı değil felsefenin kendisidir. Yani kullandığı dil ile düşüncesi arasında bir ikilik yoktur, Heidegger düşüncesinin unsurları onun kullandığı dil içinde görülür ve ondan çıkartılır. Yani kullandığı dilin biçimi ve ağırlığı onun felsefesinin doğrudan biçemsel bir yansımasıdır, onu saklamaya çalışmaz. Bu eleştiriye getirilebilecek bir diğer önemli cevap ise Heidegger'in anlatımının kimi yerlerde bu şiirsellikte ağırlaşmaya yeltense de ana hatlarının hiçbir zaman kaybolmadığıdır. Heidegger eserlerinin her yerinde sorgulamayı ve yöntemini okuyucuya açıklar ve şiirselliğin içinde düşüncenin izini sürmeye imkan tanıyan işaret noktaları bırakır, bu yüzden onun şiirsel dili başka obskürantist eserlerde olduğu gibi içinden çıkılamaz bir labirent değil ipuçları ile çözülmesi gereken bir bulmaca haline gelir. Heidegger'in dilinin kriptik ve uğraştırıcı olduğu inkar edilemez fakat bunun onun dile yaklaşımını ve özgün felsefesini en iyi biçimlendiren üslup olduğu düşünüldüğünde ve yeterli çaba sonucu bu anlatımın içindeki anlamın ortaya çıkacağı hesaba katıldığında onu muğlaklık ve obskürantizm ile suçlamak doğru olamaz.

Gelelim ikinci bariyere: Heidegger'in içinden çıkılmaz terminolojisi. Heidegger okumayı güçleştiren sebeplerinden başında gelen tamamen kendine özgün ve bitmek bilmez gibi gözüken terminolojisi de aslında yukarıda değindiğimiz sebeplerden ortaya çıkıyor: onun yeni bağıntılar ve kavramlar üzerinden düşünme çabasına. Dediğimiz gibi Heidegger batı düşüncesinin geri kalanından ayrılmış bir şekilde iki bin yıldır yerleşmiş çağrışımlara takılmadan yeni bir felsefe yapma uğraşı içindeydi. Bunun için de klasik felsefenin kalıplaşmış terminolojisine güvenemezdi, zira Heidegger'in anlatmak istediği kavramları onun göstermek istediği bağlamda düşünmeyi güçleştiriyordu bu terminoloji. Bu yüzden kendini felsefede istediği açıklığı yaratmasını engelleyecek çağrışımlarla yüklü bir terminolojiye kullanmak zorunda bırakmak yerine kendine özgün eksantrik bir terminoloji geliştirdi verdiği bütün eserlerde. Bu terminoloji ne kadar Heidegger düşüncesini karmaşıklaştırsa da anlaşılması imkansız kavramlar olmaktan çok uzaktırlar.

Heidegger düşüncesinde çoğu kavram onun temel fikri olan zamansallık üzerinde temellenir, ya geçmiş, şimdi ve gelecek ya da zamanın katlarını gösteren başka eşliklere ayrılan bu kavramlar anlaşılmaları güç olduğu doğru olsa da değerli kavramlardır. Heidegger her eserinde hem klasik felsefenin ortaya koyamadığı sorunları açıklamak için yeni kavramlar türetirken hem de bu kavramların düşünsel içeriklerini her daim zengin tutmuştur. Felsefe problemleri ve varlık hakkında yeni düşünme biçimleri sunan bu kavramlar düşünce tarihine önemli katkılardır. Bu kavramların değeri elbette bu ekstantrik terminolojinin onun eserlerini karmaşık ve çözülmez yaptığı iddiasını engellemiyor. Gerçekten de yeni ve özgün terminolojinin yoğunluğu herhangi bir Heidegger okuruna zorluk çıkartacak seviyede olmasına rağmen bu terimlerin anlamlarının neye karşılık geldiği açık bir şekilde anlaşılır kılınmıştır. Özellikle kendi içlerinde diğer terimlerle kurduğu sistemler dahilinde düşünüldüklerinde bu uzun terminolojinin açıklanması pek zorlayıcı hale gelmiyor, bunu başarılı bir şekilde yapan bir çok Heidegger sözlüğünün yazılmış olması yeni öğrencilere faydalı bir katkı. Heidegger terminolojisi kavramsal değeri ve tanımsal açıklığı göz önüne alındığında Heidegger düşüncesini çözülmez bir bulmaca kılacak seviyede karmaşıklaştırmadığı kesindir.

Heidegger'in anlatımının bu kısa özetinde varabileceğimiz sonuç Heidegger düşüncesinin kesinlikle güç engeller sunan, çaba sarf edilmesi gerekilen bulmaca-vari bir yapıda olduğudur fakat onun düşüncesi hiçbir yerde çözülmez, muğlak ve anlaşılmaz değildir. Eserlerinde gösterilenin ne olduğu belli ve oradadır, gösterenin zorluğunu aştıktan sonra ulaşılabilir halde bizi bekliyordur. Anlatımın zorlu ve uğraşlı yapısına karşı düşüncenin kendisinin ulaşılabilir oluşu Heidegger'e karşı obskürantizm eleştirileri yaparken aklımızda bulundurmamız gereken bir fikirdir.

[^1]: Martin Heidegger's philosophy is extremely obscure and highly eccentric in its terminology. One cannot help suspecting that language is here running riot.
[^2]: Sein und Zeit, Martin Heidegger.
[^3]: Bir yerdeki belirli bir ifadenin anlamının belirsizliği değil fakat aralarında kesin bir tercih yapılamayan anlam çokluğu.
