---
layout: post
title: "Özgürlüğün Anlamı Üzerine: Erken Sartre-Beauvoir Çatışması"
date: 2020-08-07
category: felsefe
tags: sartre beauvoir
---

1940'larda Varoluşçuluğun savunuculuğu rolünü üstlenmeye başlayan, onu ortak felsefeleri için bir marka isim haline getirip tarih boyunca ilk kez kesin bir tanım vermeye çalışan Sartre-Beauvoir ikilisi *"Varlık özden önce gelir"*[^1] ünlü önermesinde anlaşırlar. İkisi de Aristoteles'çi öz anlayışının bireysel insanı veya kolektif insanları yönlendiren, onların karakteristik özelliklerini, kişisel tavırlarını belirleyen faktör olmadığı konusunda hemfikirdir. Varoluşçuluğun tanımının da insana dair açıklamanın onun varlığını önceleyen bir öze dayanmayan insan gerçekliği kuramına, olduğu şey olan ve daha fazlası olmayan kendinde-varlık olmanın ötesine geçip kendini gerçekleştiren bir proje, kendini-yapma, gerçeklik kazandırma tasarısı olarak kendinde-varlık olan insan anlayışına dayandığı konusunda anlaşmışlardır. Kendinde-varlığın bilinci olarak ortaya çıkan ve varlığı ifşa eden insan bilinci dünyadan nesneleri hiçleyen bir kopuş olarak tanımlandığı için kendi-için varlığın transdantal yapısı onu özgür kılar.

Daha somut bir praksis durumunda özgürlüğün ne anlama geldiği konusunda ise 1943'ten 1952'ye değin bir anlaşmazlık durumu sürecektir bu ikili arasında. İnsan özgürlüğünün deneyimi ilerledikçe karakteri ve kişiliği üzerindeki etkisinin azaldığını savunan Beauvoir'a göre birey eylemde bulundukça kendi tasarısını değiştirmesi, bu eylemler sürekli değiştirilemez geçmişte biriktiği için, gittikçe zorlaşır. Yani aynı şekilde, aynı örüntülerle eylemde bulunan kişi belirli alışkanlıklar, karakteristik özellikler, kişilik unsurları geliştirdiği için eylemi bunlar tarafından etkilenir ve hayatı boyunca yaptığı eylemlerden farklı bir eylem yapması (imkansız olmasa da) gittikçe zorlaşır. Merleau-Ponty'nin çöreklenme[^2] düşüncesini anımasatan bu özgürlük kavramına göre kendi-için varlık olan insan gerçekliği deneyimle birlikte önceden oluşturduğu tasarıya karşı ya mücadele edecektir ya da uyum sağlayacaktır.

Sartre'ın 1943 yılında yazıp yayınladığı magnum opus[^3] Varlık ve Hiçlik[^4] ise farklı bir özgürlük anlayışını içermektedir. Sartre'a göre kendi-için varlığın kendi bilincine dair nonrefleksif bakışında beliren ve bilincin yaratımı olup yine bilincin dışında yatan opak bir nesne olan Ego bilincin kendi varlığının (deneyimlerinin ve eylemlerinin sonsuz profillerinin nesneleştirmesi olarak) algılanmasıdır. Bilincin sınırlarının dışında olması bakımından kendi içinde transfenomenal olan Ego insan bilinci tarafından imgelemin herhangi bir ürünü kadar kolay modifiye edilemez. Yine de materyal bir varlığa sahip olmayan Ego, bilincin bir yaratımı olduğu için fiziksel objelerin taşıdığı direnci ve bağımsız varoluşu taşımaz. Yani Ego'nun ortadan kaldırılması -- ne kadar sıradan insan yaşamını engelleyecek olsa da -- Sartre için mümkündür.

Ego'nun bu yapısı sebebiyle (ki Ego'yu oluşturan yukarıda belirtildiği gibi geçmiş deneyim ve eylemlerin sonsuz profillerinin algısıdır) Sartre radikal özgürlük adını verdiği özgürlüğe sahip insanın her an bütün karakterini, tavrını, yaşantısını ve ilkelerini tamamiyle değiştirip apayrı eylemlerde bulunabileceğini iddia eder. Beauvoir'in birikmiş deneyime verdiği katı gerçeklik ve baskıcı rolün Sartre için burada saf-olmayan refleksiyondan[^5] doğan bir mauvaise foi[^6] durumu olduğu anlaşılmaktadır.

Kariyerinin daha ileriki bölümlerinde (tam olarak 1952 yılında) Sartre radikal özgürlük düşüncesini bir kenara bırakıp Beauvoir'ın (ve kısmen Merleau-Ponty'nin) özgürlük görüşünü benimseyecektir. Donmuş eylem kütlesi olarak adlandırdığı geçmiş eylemlerin değiştirilemezliği ve sadece kendi-için varlığı değil ama Başkası-İçin Varlığı[^7] da etkileyen katı deneyimler serisi insanı oluşturduğu kişiliğin ve tasarının getirdiği bir dizi sorumluluklar altında bıraktığı için eylem yelpazesini sınırlayacaktır. "Başkası-İçin Varlığın getirdiği sorumluluklar yaşlandıkça özgürlük alanını kısıtlar. Ben-İçin Varlık[^8]'tan söz edilemez" der son dönem röportajlarından birinde, Beauvoir'ın düşüncesine ne kadar yaklaştığının kanıtı niteliğindedir.

[^1]: L'existence précède l'essence.
[^2]: Sedimentation.
[^3]: Başyapıt.
[^4]: L'Être et le néant: Essai d'ontologie phénoménologique.
[^5]: Impure reflection.
[^6]: Kötü niyet.
[^7]: Être-pour-autrui.
[^8]: Être-pour-soi.