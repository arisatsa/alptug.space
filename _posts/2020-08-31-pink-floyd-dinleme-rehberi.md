---
layout: post
title: "Pink Floyd Dinleme Rehberi"
date: 2020-08-31
categories: muzik rehber
tag: pink-floyd
---

Pink Floyd. Müzik tarihinin en önemli, en ünlü, en yenilikçi ve şüphesiz en iyi gruplarından. Belki de en iyisi. Progresiften senfoniğe, saykidelikten elektroniğe kadar elini attığı her alanda silinmez bir imza bırakan bu grubun ismini zaten yoldan geçene sorsanız duymuştur. Önemli olan ise Pink Floyd'a hakkını verebilmek. Bu ise biraz zor, çünkü etraf Pink Floyd külliyatına saçma sapan yerlerden girip bu efsanelerden soğuyan insanlarla dolu. Yanlış anlamayın, adamlar ne sıçsa altın değerinde ama hepsi bir diğeri kadar alışılması kolay eserler değiller.

Bu rehber ise kafası karışık müzik severlere gelsin: Pink Floyd'a başlamak isteyenler, başlayıp sevemeyenler, kafası karışanlar, daha iyi tanımak isteyenler ve daha nicelerine. Buyurun.


## 1) The Dark Side of The Moon

Muhtemelen tarihin en iyi veya en önemli albümü, en azından benim de dahil olduğum devasa bir kitle için. Neden, nasıl, bunu anlatamam. Zaten 40 küsür dakikalık bir albüm ve aklınıza gelebilecek her yerde bulunması mümkün. Yalnızca kulaklığı takın ve bu efsaneye tanıklık edin. Gerçek müzik neymiş görün ve PF destanına adım atın.

> Öneriler: Albümü tekte dinleyin. Zaten uzun değil ve tüm şarkılar progresif bir yapıda birbirine bağlı olduğundan albümü upuzun bir parça olarak almak mümkün. Asla bölmeyin ve sırayı bozmayın.


Sıradaki:
- Eğer albümdeki şekilli şuküllü rock olaylarını, gaza getirip kopartıcı şarkıları ve eleştirisel sözleri sevdiyseniz [2 numaraya](#2-the-final-cut) geçin.
- Eğer albümdeki enstrümental ve progresif öğeleri sevip daha duygusal, insansı ve müzikal bir albüm istiyorsanız [3 numaraya](#3-wish-you-were-here) geçin.


## 2) The Final Cut

Grubun resmi olarak dağılış albümü. Çoğu hayran tarafından aşırı Waters ağırlıklı olması ve diğer üyeleri arkaplanda bırakmasıyla eleştiri alsa da dumur edici bir eserdir. Sözler mükemmel, şarkıların her biri dehşet ve albümün akışı tam anlamıyla harikuladedir. Müzik tarihinin gördüğü en iyi anti-savaş eserlerindendir.

> Öneriler: Sözlere dikkat edin. Aynı zamanda albümün aşırı Roger Waters ağırlıklı olmasıyla kendisi hakkında az biraz bilgiye sahip olmanız işe yarayabilir. Baya kişisel bir albüm sonuçta.

Sıradaki:
- Aklınız hala müzikteyse ve müzikal olarak daha tatmin edici olduğu gibi daha detaylı ve derin bir eser aramaktaysanız [3 numaraya](#3-wish-you-were-here) alalım sizi.
- Eğer albümdeki sözleri, tema ve konsept bütünlüğünü sevdiyseniz; ve bu tarz sizi dinlerken düşündürüp temalara boğacak bir albüm arıyorsanız [4 numaraya](#4-the-wall) lütfen.

## 3) Wish You Were Here

Pink Floyd'un şarkı bazında belki de en tatmin edici eserleri, grubun kurucu dehası Syd Barrett'a yakılmış inanılmaz duygusal bir ağıt. Muazzam derecede progresif ama buna rağmen şaşırtıcı derecede dinlenilebilir. Her şarkısı 10/10'luk, hele toplam yarım saatlik Shine On You Crazy Diamond'ın yaşattığı tecrübeye kelimeler yetmez. Başyapıt.

> Öneriler: Syd Barrett'ın hikayesini okuyun bir yerden, albümün etkisini beşe ona katlayacaktır. Hakkında postlarım vardı hikayeyi anlattığım, aşağıya link bırakırım.

Sıradaki:
- Albümdeki enstrümantaller seni alıp götürdüyse ve yine seni uzayda gibi hissettirip kendinden geçirecek progresif olaylara ihtiyacın varsa sen doğruca [5 numaraya](#5-meddle) yollan.
- Bu koskoca albümün adandığı tek kişiyi ve bizzat onun önderliğinde çıkmış Pink Floyd'un ilk albümünü (ve ilk şaheserini) merak ediyorsan ise sana bir [6 numara](#6-the-piper-at-the-gates-of-dawn) lazım.


## 4) The Wall

Pink Floyd'un ana albümü. En iyisi değil belki ama kesinlikle en görkemlisi ve en önemlilerinden biri. Aynı zamanda şüphesiz şekilde tarihin en iyi konsept albümü ve müzik aracılığıyla neler anlatılabileceğinin muazzam bir örneği. Depresif bir rock yıldızı olan Pink'in geçmişine dalarken nice romanlara konu olacak tema ve duygu yoğunluğuyla müzik sanatının doruklarına ulaşmaya hazır olun. Filmi de ayrı şaheserdir.

Öneriler: Sözlere dikkat edin, zaten PF geğirse bile anlam arayın hani, ona alışın öncelikle. Ardından kesinlikle sırayla dinleyin. Ve son olarak filmini (Pink Floyd's The Wall) ve bulabildiğiniz canlı kayıtları (en önemlisi Roger Waters' The Wall) izlemeye çalışın. Hikayeyi ve temaları çok daha iyi oturtursunuz ve zerre de hayalkırıklığı olmaz.

Sıradaki:
- Albümün duygu yoğunluğu ve yönelttiği eleştiriler seni pek etkilediyse ama bu ve Final Cut gibiden ziyade grup üyelerinin hakiki işbirliğini görebileceğin, tema olarak daha hafif ama müzikal olarak kesinlikle daha sağlam bir eser aramaktaysan bi [3 numaraya](#3-wish-you-were-here) dönüş yap.
- "O sözler, o temalar neydi öyle?" diye çığlıklar atarak evde koşturuyorsanız ve yine aynı seviyede efsane sözler ve mükemmel ötesi temalar arıyorsanız bi zahmet o [7 numarayı](#7-animals) dinleyeceksin hocam.


## 5) Meddle

Grubun DSotM ile patlama yapmadan hemen önceki, biraz arada kalmasına rağmen PF'nin şüphesiz en yetkin eserlerinden biri olan muazzam albüm. Progresiftir ama son dönem PF havasına daha bir yakındır. Dinlenişi ve sevmesi fazlasıyla kolaydır ama bu kalitesinden hiç de götürmez. Ve albümün tüm ikinci yarısını kaplayan 20 dakikalık bir Echoes vardır ki aman aman, ağzımı açmayayım bile.

> Öneriler: Aşırı atmosferik bir iş Meddle. Benim önerim kulaklıkları takıp karanlık bir odaya kurulmanızdır. Hele muhtemelen Pink Floyd'un başyapıtı olan Echoes'ta yaşayacağınız uçuşu size başka bir ses veremez.

Sıradaki:
- Pink Floyd'un progresif şarkı yapısını tadıp buna hayran kaldıysan ve grubun müzikal derinlik anlamında zirvesini istiyorsan hoppa [7 numaraya](#7-animals).
- Albümün daha soft ve akıp giden yumuşak havasını sevdiysen ve o dokuda bir eser arıyorsan ise [8 numaraya](#8-the-division-bells) yol al.



## 6) The Piper at The Gates Of Dawn

Grubun ilk albümü ve şaşırtıcı şekilde de en iyilerinden. Bunun sebebi de muhtemelen Syd Barrett dehasının tam gazda tanık olunabileceği tek albüm olması. Her biri birbirinden kaliteli ve ikonik saykidelik rock şaheserleriyle dolu olan bu albüm, ana PF tarzından farklı olsa da kusursuza çok yakın bir iş. Bakılması farz.

> Öneriler: Albümün kaydediliş koşulları ve Syd Barrett hakkında biraz bilgi edinin.

Sıradaki:
- Hocam, bundan sonra diğer atladığın ağır toplara bakmanı öneririm. [Wish You Were Here](#3-wish-you-were-here) mı, [The Wall](#4-the-wall) mu, [Animals](#7-animals) mı, ne varsa işte. Özellikle [The Wall](#4-the-wall)'da Syd meselesi üzerine baya gönderme var, bu albümden sonra iyi gider. Ama dersen ki *"PF'nin bu farklı tarzını sevdim"*, sen doğruca [Obscured by Clouds](#obscured-by-clouds) ve [A Saucerful of Secrets](#a-saucerful-of-secrets)'a bak.


## 7) Animals

Grubun en zor ama müzikal ve lirikal anlamda en derin, kompleks ve gelişmiş albümü. Müzikal açıdan bakılınca başyapıtları, zirveleri, Kutsal Kase'leri. Sevilmesi zor şüphesiz, ama o kafasına girince çıkması imkansız. Aynı zamanda müzik dünyasının en taşaklı eleştirilerinden biri olduğunu da not düşmek lazım.

> Öneriler: Sevmesi zor, asla takılma. Dinlenmeyecek gibi gelirse ertele, ama mutlaka dinle. Aynı zamanda George Orwell'in Hayvan Çiftliği kitabını oku, en azından konu hakkında bilgi edin, çünkü tüm albümün konsepti ona kurulu.

Sıradaki:
- Bu noktadan sonra yine dinlemediğin ağır topları aradan çıkarmaya koyul derim ben. Özellikle atladıysan falan [The Wall](#4-the-wall)'a bak, lirikal açıdan Waters'ın zirvesi ikisi de. Müzikal açıdan bu tarz bir şey arıyorsan ise [Atom Heart Mother](#atom-heart-mother) falan bakabilirsin. Ama atladıysan falan kesinlikle [Wish You Were Here](#3-wish-you-were-here) ve [Meddle](#5-meddle) ikilisini kaçırma.


## 8) The Division Bells

Pink Floyd'un gerçek anlamda son albümü. Bu listedeki diğer isimler kadar iyi değil, bunun nedeni muhtemelen Roger Waters dehasının eksikliği. Ama yine de müzikal açıdan gerek akışı, gerek grubun Meddle günlerine selam çakan Prog havasıyla oldukça tatmin edici. Her türlü muhteşem iş, sadece Pink Floyd standartında biraz tökezliyor.

> Öneriler: Buna pek önerim yok. Ama mükemmel prodüksiyon ve akışa hakkını vermek için kesintisiz ve doğru sırada dinlemenizi yine hatırlatayım.

Sıradaki:
- Atladığınız ağır toplar varsa dinleyin. Özellikle bu albümün çizgisinde diyebileceğim [Meddle](#5-meddle) ve [Wish You Were Here](#3-wish-you-were-here) albümlerini atlamayın.


## Diğer Albümler
### A Saucerful of Secrets

Grubun ikinci albümü. Zeka parıltılarıyla dolu olmasına rağmen çok karman çorman. Bunun nedeni ise Syd Barrett'ın bizzat albüm kayıtları sırasında aklını yitiriyor olması. Bu olayın canlı belgesi olması nedeniyle de önemli bir albüm şüphesiz.

### Obscured by Clouds

Grubun aşırı sevilen bir işi değildir ama bence baya da hakkı yenilmektedir. Oldukça iyi bir iştir. Yumuşak ve akustik bir tondadır. Arada derede progresife geçiş sinyalleri vardır ama saykideli de tam terk edilmemiştir. Baya severim yani, önerilir.

### Ummagumma

Bak bunu sevmem. Yani kötü değil ama iyi de sayılmaz. Ağır saykidelik ve deneysel bir iş, ve minik olmasına rağmen baya adanmış bir seven kitlesi de var. Ki yiğidin hakkını verelim, albümün ilk yarısı cidden çok sağlam. Ama işte, o ikinci yarı o kadar sıkıcı ve uzun ki. Tabi bu benim görüşüm, seven de baya seviyor. Saykidelik ve deneysel işlerle aranız iyiyse bir bakın, sevme şansınız var.

### More

Bu silik PF albümünü (daha doğrusu film soundtrack'ini) tek cümleyle özetleyeyim: Pink Floyd metal yapıyor. İlginç, değil mi? Bence de öyle, ama pek de ötesi değil.

### Atom Heart Mother

Grup üyeleri ve özellikle de Gilmour tarafından nefret edilse de bence ve büyük bir kitlece oldukça başarılı bir progresif rock eseridir. Meddle ve sonrasının öncüsüdür. Ayriyeten de söyleyeyim, albümün yarısını kaplayan 20 dakikalık bir progresif senfoni olan Atom Heart Mother Suite'i anlatacak kelimeler daha sözlüklere eklenmemiştir.

### A Momentary Lapse of Reason

Grubun Waters sonrası ilk albümü. İyi bir iş ama harika sayılmaz. Birkaç sağlam şarkısı var, onlara baksanız yeter ama ana albüm sadece koca bir toparlanma süreci gibi duruyor.

### Endless River

Bu albüm değil esasında, yalnızca grubun Division Bells kayıtları sırasında attığı jamlerin bir derlemesi. İlgili olan baksın ama çok da kayda değer bir olay yok hani.
