---
layout: post
title: "Henryk Górecki'nin 3. Senfonisi: Symfonia Pieśni Żałosnych (Hüzünlü Şarkılar Senfonisi)"
date: 2020-08-30
category: muzik
tags: gorecki klasik
---

Henryk Górecki'nin 3. Senfonisi, modern klasik müziğin en önemli bestelerinden biri olduğu gibi tüm müzik tarihinin de gördüğü en yoğun, ağır ve duygusal müzik eserlerinin başında gelmektedir.

Górecki, senfonisinin başlığını Symfonia Pieśni Załosnych olarak düşmüştür; bu da Türkçe'ye "Hüzünlü Şarkılar Senfonisi" olarak çevirilir ve zaten böylesine bir senfoninin sahip olabileceği en uygun başlık da budur. Kendisi de benim en çok sevdiğim klasik müzik eserlerinin başlarında gelir.

Aslında, bu tarz klasik müzik eserlerini okumayı bilmek de bambaşka bir meseledir. Górecki, bestekârlık kariyerinin çok büyük bir kısmında Stockhausen veya Boulez gibi isimlerin önünü açtığı avangart sericilik akımının bir parçası olmuş olsa da, Stockhausen tayfasının radikal disonant deneyselciliğinin aksine çok daha ilahi dokularla çalışarak bambaşka bir duygusal boyut hedeflemiştir. Zaten 70'lerdeki eserlerine bakıldığında, kendisinin de sericilikten uzaklaşarak minimalizme -- daha spesifik olmak gerekirse teorisyenlerin "Kutsal Minimalizm" olarak adlandırdıkları bir akıma kaydığını görebilir dinleyici; hatta minimalist akımın benim için en büyük dehası olan Arvö Part'la birlikte bu akımın kurucusu olmuştur belki de. Kendisinin 3. Senfonisi ise bu dönüşün doruğunu oluşturur. Savaş sonrası Polonya'nın pek de deneysel sanat eserlerine sıcak bakmayan komünist rejimine inat, en avangart dönemlerinde bile ismini uluslararası sahalara duyurmayı başarmış olan Górecki ise, yine bu senfonisi ile hem dünya tarihine ismini kazımış, hem de ülkesine ve manevi köklerine görkemli bir dönüş yapmıştır.

Górecki'nin bu senfonisini akımının diğer çoğu majör işinden ayıran esas nokta ise, Górecki'nin alışılmadık şekilde çağdaş vokal kullanımıdır. Aslında senfonilerde vokal kullanımı pek de sıradışı bir şey değildir ama Górecki alışılmış opera standartlarının aksine senfoninin her bölümünü aynı ve tek bir solo soprano söylemektedir. Senfoni disonant deneyleri çok büyük oranda terk ederek yaylıları ve flütleri ortaçağ modlarında yönlendirse de, herhangi bir armoniden veya çatışmadan yoksun şekilde tek başına iş gören sopranosuyla da şaşırtıcı bir çağdaşlık yakalar. Senfoninin bu müzikal tarafıyla kusursuz şekilde yansıttığı dönemlerin çatışması konsepti, aslında senfoninin teması için de merkezi bir önem taşımaktadır.

Peki nedir bu tema? Bunun için senfoninin yapısına bakmak yeterlidir aslında. Az önce söz ettiğim solo sopranonun bir diğer şaşırtıcı tarafı ise, sarf ettiği tüm sözlerin Górecki'nin ana dili olan Lehçe'de yazılmış olmasıdır. Senfoninin ilk ve en uzun bölümü olan Sostenuto Tranquillo Ma Cantabile'de soprano, 15.yüzyıldan kalma bir Meryem, İsa'nın annesi ilahisini okur. Senfoninin ikinci kısmı olan Tranquillissimo ise bir anda radikal bir ton değişikliği ile müziğin şaha kalktığı, en ekstazik noktaya ulaştığı andır ve soprano başka bir Meryem duası daha okur. Ancak bu sefer okunan Meryem duası bir ilahiden veya kitaptan değildir ama doğruca Zakopane şehrindeki toplama kampındaki bir hücrenin duvarına ölü bir genç kız tarafından kazınmış son duadır. Şefkatli annenin duası bu sefer dinden kopmuş, insanlık tarihinin en acımasız günlerine inmiştir. Senfoninin üçüncü ve son kısmı olan Cantabile-Semplice'de ise sopranonun okuduğu şey, Silezya'dan çıkma bir halk şarkısıdır ve bu şarkı Birinci Dünya Savaşı'ndan sonra çıkan Silezya ayaklanmalarında oğlunu aramakta ancak bulamamakta olan bir annenin feryatlarıdır.

Anlayacağınız üzere; Górecki, hüzünlü şarkılar senfonisi'nde savaş ve koyduğu sınırlar yüzünden birbirinden ayrı düşmüş aileleri anlatır. Senfoninin ilk kısmı dünyevi ile ilahinin ayrılığı, ikincisi dünyevinin ölüm ile ayrılığı, üçüncüsü ise dünyevinin kayboluş ile ayrılığıdır. Üç bölümde de ortak tema annelik ve annelerin evlatlarından ayrı düşmeleridir. Gerek İsa olsun, gerek toplama kampında ölümü bekleyen isimsiz bir genç kız. Besteci, bu senfonisi hakkında konuşurken kendisinin ailesinin büyük bir kısmının nazi toplama kamplarında hayatlarını kaybettiklerine değinir, ama bunun bir çeşit savaş senfonisi olmadığının da altını çizer. Onun derdi savaşın kendisiyle veya yıkımda değildir. Müziği politik değil, manevidir. O yalnızca bu yıkımın kopardığı insanlarla ilgilenir ve ayrı düşenlerin öyküsünü anlattığı müziğiyle birlikte herkesi aynı ağacın gölgesinde birleştirmeyi umut eder.

"Ailemin çok büyük bir kısmını toplama kamplarında yitirdim. Büyükbabamı Dachau'da, halamı Autschwitz'de. Almanlarla Lehlerin arası hep nasıl olmuştur bilirsiniz." der Górecki senfonisi hakkında konuşurken. "Ama Bach da Almandı, Schubert de, Strauss da. herkesin bu ufak dünya üzerinde bir yeri var. Tüm bunların hepsi geride kaldı. Dolayısıyla bu bir savaş senfonisi değil. Yalnızca hüzünlü şarkıların senfonisi."

Górecki, son olarak bu senfonisini eşine adadığını belli eder. İnsanlar bunun sebebini sorduklarında ise basitçe "Başka kime adayacaktım?" diye sorar. 3. Senfoni birçok tarihi olaya gönderme yaptığından dolayı çoğu teorisyen ve tarihçi tarafından bir çeşit politik senfoni veya Polonya tarihi alegorisi olarak yorumlanmış olsa dahi Górecki bunu daima reddetmiş ve tüm eserin yalnızca annelik üstüne olduğu konusunda ısrar etmiştir. Evlatlarından ayrılan anneler üstüne, dünyanın en hüzünlü senfonisi. Bu sihirli müzik eserini eşine, hayatındaki en kıymetli anneye adayarak da, bir daha hiçbir annenin çocuklarıyla ayrı düşmeyeceği bir dünyayı hedeflemiştir belki de.

Sonuç olarak, Henryk Górecki'nin bu devasa, yıkıcı, dahiyane ve eşsiz şekilde yoğun 3. Senfonisi, işte bu şekilde müzik tarihinin görüp görebileceği en önemli ve muazzam eserlerden biri olarak insanlık tarihinin bir parçası haline gelmiştir. Dinlerken insanı ezer, sıkıştırır, gözlerini doldurur, hatta ağlatır bile: ama ortadaki tek dram, 2020'de bile her gün dünyanın dört bir yanında yaşanan insanlık dramlarıdır yalnızca. Górecki'nin bu şaheserinin sihri de budur, zamanı ve mekanı aşan bir farkındalık. Bu müziği dinleyen biri, ne zaman veya nerde fark etmez, dünyanın barındırığı tüm acılara açmış olur gözünü ve fark eder tüm güzellikleri onca şiddetin arasında bile filizlenebilen. Müziğin büyüsünün en güzel kanıtlarından biridir bu.

İşte bu yüzden, bu müziği tatmamış insan, yalnızca kültürel açıdan değil ama duygusal açıdan da eksik, olmamış bir insandır diye düşünüyorum. Geç kalmayın.

## Linkler ve Sonsöz

- Senfoninin en sevdiğim kaydı Dawn Upshaw ve David Zinman'ın elinden çıkma muazzam [London Sinfonietta](https://open.spotify.com/album/4vArLMJQy7aoUgP0D1d2X0?si=4f2QNaxMSru0rb8WUvlMmw) kaydı
- Ayrıca Portishead'ın muazzam sesi Beth Gibbons da geçtiğimiz yıllarda Polonya radyosu ulusal orkestrasını arkasına alarak muhteşem bir [kaydını](https://open.spotify.com/album/6r4bpBHOQzQ8oJoYmzmKZK?si=SqgBZpgvTBGBdujJAt_pvA) çıkardı bu senfoninin, onu da kaçırmayın derim asla.
